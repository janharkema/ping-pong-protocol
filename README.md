# PingPongProtocol Devhouse Spindle

Dit document kan worden opgevat als satire, desalniettemin zijn geldend alle regels welke zij bevat.

## Huishoudelijk reglement & gedragscode Spindle tischtennis

### Huishoudelijk reglement

#### Artikel 1, Algemene bepalingen

1.1 De tischtennis­spelersgroep genaamd Devhouse Spindle, hierna te noemen “de vereniging” is niet bij notariële akte opgericht, maar dankt haar bestaansrecht aan het simpele feit ‘omdat’.

1.2 Het huishoudelijk reglement is van toepassing in onverbrekelijke samenhang met de gedragscode van de vereniging.

#### Artikel 2, Leden

2.1.1 De vereniging bestaat uit:
  - jeugdleden
  - senioren
  - Leden van Verdienste

2.1.2 Jeugdleden zijn alle leden jonger dan, of even oud als Allard Stijnman, supernerd.

2.1.3 Senioren zijn alle overige leden.


2.2.1 Lid worden is te allen tijde mogelijk en kan worden aangevraagd bij de secretaris.

2.2.2 Er zal geen ledenadministratie worden bijgehouden. Ieder lid dient van zichzelf te weten of hij/zij lid is.

2.2.3 Lidmaatschap kan zonder opgaaf van reden alleen door het lid zelf worden opgezegd. Hij/zij doet dit door zich duidelijk uit te spreken tijdens of vlak na het spelen met de woorden: 'Zo hoeft het van mij niet meer, ik stop ermee!'.

2.2.4 Indien lidmaatschap in het verleden is opgezegd, blijft regel 2.2.1 onverminderd van kracht.

#### Artikel 3, Leden van Verdienste

3.1 Leden van Verdienste zijn zij, die wegens bijzondere verdiensten jegens de vereniging door de gemeenschappelijke opinie als zodanig worden beschouwd.

3.2 Op Leden van Verdienste rusten verplichtingen, te weten natuurlijk toekomende taken in het kader van geschillenbeslechting. Verder hebben zij alle rechten gelijk aan die van de leden.

3.3 In geen geval kunnen spelers van Voys B.V. en/of Voys BVBA verheven worden tot Leden van Verdienste.

#### Artikel 4, Tijden

4.1 Er wordt door de vereniging in beginsel getafeltennist op de hierna te noemen tijdstippen:

* Op werkdagen van 12:15 tot 13:15 uur
* Op maandag tot en met vrijdag vanaf 17:00 uur
* Op vrijdag vanaf 16:00 uur

4.2 Spelen buiten deze tijden dient altijd in overleg plaats te vinden met de omgeving van de locatie waar gespeeld wordt.

#### Artikel 5, Locatie

5.1 Tafeltennis heurt bij Devhouse Spindle en zal altijd worden gespeeld in de buurt van haar HQ. De vereniging traint en speelt haar wedstrijden in Het Kwadraat, Lübeckweg 2 te Groningen. 

5.2 Hoofdspeelplaats is voornamelijk het kantoor van Devhouse Spindle. Tussen de lockers en de bar.

#### Artikel 6, Materiaal

6.1 De pingpongtisch zal te allen tijde met liefde worden behandeld. Het is geen bank of stoel, zij houdt ervan om af en toe geaaid te worden en ze komt het beste tot haar recht zonder kringen van bierflesjes op het blad.

6.2 Als de tafel niet wordt bespeeld, voelt zij zich eenzaam in het grote auditorium. Daarom wil zij dan graag worden opgevouwen en verplaatst worden naar de ruimte tegenover de liften.

6.3 Devhouse Spindle zal voorzien in voldoende batjes en ballen, daar waar nodig aangevuld met boeken uit de bibliotheek. Materiaal is ook beschikbaar voor gasten en eventuele andere gebruikers.

#### Artikel 7, Wijziging van het huishoudelijk reglement

7.1 Het huishoudelijk reglement kan slechts gewijzigd worden door een besluit van de algemene ledenvergadering, waartoe werd opgeroepen met de mededeling dat aldaar wijziging van het huishoudelijk reglement zal worden voorgesteld. De termijn voor oproeping tot een zodanige vergadering moet tenminste drie minuten bedragen.

7.2 Een besluit tot wijziging van het huishoudelijk reglement behoeft tenminste tweederde van de uitgebrachte geldige stemmen.

7.3 Wijzigingen kunnen ook door middel van een pull request worden ingediend op Github (https://github.com/wearespindle/ping-pong-protocol). Acceptatie van een pull request dient te worden verzorgd door een ander dan degene die de wijzigingen indient.

#### Artikel 8, Slotbepalingen

8.1 Ieder lid en verenigingsorgaan heeft zich te houden aan de bepalingen van dit reglement.

8.2 Na vaststelling van het reglement wordt overgegaan tot bekendmaking op Github (https://github.com/wearespindle/ping-pong-protocol). Op ieder lid rust de verantwoordelijkheid kennis te nemen van de bepalingen van dit reglement. Dit huishoudelijk reglement en alle navolgende wijzigingen van dit reglement treden direct na vaststelling in werking.

### Gedragscode

Sporten en seksuele intimidatie, ze zouden geen enkele relatie met elkaar moeten hebben. Echter, het tegendeel is waar. Nog altijd vinden er binnen de sportwereld incidenten plaats variërend van seksueel getinte opmerkingen tot ongewenst lichamelijk contact.

NOC*NSF heeft in samenwerking met de sportbonden een toolkit Beleid Seksuele Intimidatie ontwikkeld. De toolkit ondersteunt Devhouse Spindle in de uitvoering van een sociaal veiligheidsbeleid, oftewel om seksuele intimidatie te voorkomen.

### VertrouwensContactPersoon

De rol van VertrouwensContactPersoon (VCP) is in het leven geroepen om een eerste aanspreekpunt te hebben in geval van problemen. De VCP is op de hoogte van de mogelijkheden die er zijn om hulp te krijgen. Daarnaast adviseert en stimuleert hij/zij de sportomgeving om preventieve maatregelen te nemen. Een VCP’er heeft een dubbele taak: de weg wijzen wanneer er vragen zijn en meedenken over preventie. Hij/zij fungeert als eerste opvang voor leden met een klacht. 

Binnen Devhouse Spindle is Jeroen van Veen aangewezen als zijnde VCP’er.

### Algemene gedragsregels

De gedragsregels zijn richtlijnen opgesteld voor zowel de leden als bezoekers van de vereniging. Naleving van de gedragsregels wordt gestimuleerd en bemoedigd doch gelden niet onvoorwaardelijk. Daarnaast heeft ieder lid van Devhouse Spindle een voorbeeldfunctie in woord en gebaar.

* Je levert een positieve bijdrage aan het zo goed mogelijk functioneren van je team. Je wilt graag winnen, ten koste van alles.
* Het consumeren van alcoholische dranken op de sportlocatie wordt gestimuleerd, met name op elke laatste vrijdag van de maand.
* Bij elke sportactiviteit met drie of meer participanten geldt het meebrengen van minimaal drie speelballen.
* Pascal Touset dient niet op zijn linkerzijde aangespeeld te worden, dit ter bescherming van de eigenwaarde. Immers, deze slagen worden altijd teruggespeeld.
* Vriendjespolitiek is toegestaan en wordt bevorderd om het spelelement te vergroten.
* Het meebrengen van gasten verdient waardering en zal dan ook door de overige deelnemers aan het spel met enthousiasme worden ontvangen.

### Aanbevolen tactieken

Geoorloofd en bevorderd zijn de onderstaande tactieken. Probeert u zich echter niet te beperken tot de tactieken opgenomen in deze gedragscode.

#### Misleiden

Het idee scheppen dat je nog in het spel zit terwijl je in werkelijkheid af bent, om zo de persoon na je te misleiden om de bal niet terug te slaan.

#### Twee ballen opgeslagen
Hierbij dient minimaal één bal teruggeslagen te worden om de return op de opslag geldend te laten zijn.

#### Diagonaal opslaan
Diagonaal opslaan is net als recht opslaan toegestaan. Bij dubbelspel is slechts diagonaal opslaan toegestaan. 

#### Voor een ander opslaan (met het roepen van het woord ‘opgeslagen’)
Toegestaan en bevorderd. 

#### Hand in the sack play (voornamelijk op pizzasessie­dagen)
Gedurende het gehele spel een hand in de broekzak houden, dit geldt eveneens bij opslag.

#### Unaniem “WOW!?” regel (ook wel de Pascal­norm)
Bij een unanieme WOW!? blijft de speler in het spel, ook als de return van de slag binnen andere tafeltennisreglementen als niet geldend wordt bestempeld. 
